
PIANONVIRITTÄJÄ

Yksinäytöksinen selkkaus


Kirj.

LAURI SOINI



U. W. Telén & C:o, Kuopio, 1905.



Senssuurin hyväksymä, 23 p:nä Toukokuuta 1905, Kuopiossa.






HENKILÖT:

_Tanu Sillanpää_, maanviljelijä.
_Katri_, hänen vaimonsa.
_Hilja_, heidän tyttärensä.
_Helmi Kunnas_, Hiljan koulutoveri.
_Koskinen_, eläinlääkäri.
_Soinne_, pianonvirittäjä.
_Arvo Ungermo_, ylioppilas.
_Renki-Ville_.
_Piika-Mari_.




Sillanpään hyvänpuoleisesti kalustettu sali. Salissa on piano. Ovia
kolme: ulos, väenpuolelle ja Hiljan kamariin.

_Hilja_ (sohvassa Helmiä hyväillen). Ettäs sinä sentään tulit! Sinä
helmeni, päärlyni, kullannuppuni ja sokeritoppani! Nyt meidän tulee
käyttää aikamme niin herttasesti ja hauskasti kuin lehdon livertävät
lintuset! Ja minä pidän sinut omanani koko, ihan koko kesän!

_Helmi_. Hyväksi aikaa jäänkin oikein mielelläni, mutta tuskin sentään
koko kesäksi voin. Oi, miten viehättävää täällä on, niin tuoresta,
tuoksuvaa ja viheriäistä! Ja sireenit juuri kukkaan puhkeamaisillaan!
Tiedätkös, minun teki niin kovasti mieleni hypätä rattailta eilen
asemalta tullessani ja taitella metsästä suuren kimpun kukkaan
puhkeavia sireenejä. Vihreä metsä tien varressa oli niin ihmeen
viettelevä.

_Hilja_. Voimmehan mennä sinne tänään. Taittelemme sireenejä ja
asetamme vesilaseihin joka ikkunalle ja pöydälle.

_Helmi_. Ja telmimme ja heiskaroimme metsässä kuin karitsat! Kyllä sinä
olet onnellinen, kun kotisi on täällä maalla, luonnon helmassa!

_Hilja_. Olenhan minä ... nyt kun sinä tulit...

_Helmi_ (katsoo utelevasti). Miten sinä, pikku muruseni, sait täällä
talvesi kulumaan?

_Hilja_. Kysys muuta! Olla ensin niin monta talvea ilosessa
kaupungissa, hyvien toverien seurassa -- ja sitte hautautua tänne...

_Helmi_. Rauhallista täällä lienee elämä talvella?

_Hilja_. Olin aivan kuin elävältä haudattuna! Olisin tullut niin
mielelläni kaupunkiin, mutta mitäs minä siellä enää ... kouluaikani oli
jo lopussa. Ja isä-ukko, se aina jaarittelee siitä "maahengestään" --
ikäänkuin minun pitäisi tuota päätä valmistautua jonkun maanmyyrän
karjapiiaksi!

_Helmi_. Mutta entäpä, jos emännäksi...?

_Hilja_. Vai ... sinä sokeritoppani! Kuka kunnon talonpoika minusta
hupakosta huolisi! En minä osaa kantaa suuria avainkimppuja, keittää ja
paistaa ja komennella suurta piikalaumaa...

_Helmi_. Etkö, nupukkani... Mutta, asiasta toiseen! Tottakai sinulla on
täällä hyviä ystäviä, seuraa, jonka kanssa joskus saat hupailla?

_Hilja_. Ettäpä jos olisi! En minä, hilsuseni, ole täällä oikein
harmoniseerannut. Pojat ja tytöt elävät täällä niin toisissa, omissa
maailmoissaan ja minä ... niin, minä olen heille melkein vennonvieras,
istun ja huokailen yksikseni. Tiedätkös, Helmiseni, että minulla on
ollut täällä niin ikävä, _niin ikävä_ väliin, että on tehnyt mieli
keksimään jos mitä hullutuksia...

_Helmi_ (hyväillen). Mitä sinä olet keksinyt?

_Hilja_. Jos mitä...! Tiedätkös, että minä olen ihan aikonut karata
täältä... Olisin varmaan livistänyt tieheni, jos olisin vähänkin
tietänyt minne mennä ... ja miten saada isältä matkarahat...

_Helmi_. Oletpa sinä romantillinen!

_Hilja_. Ja kerran minä juoksin -- keskellä yötä -- nurkkatansseihin
tuonne kylän laidalle...

_Helmi_ (uteliaana). Millaista siellä oli?

_Hilja_. No, tanssin jylkytystä ... sellaista pölkkytanssia ... jotkut
pojat olivat "hiprakassa", kuten sanoivat, ja vähän melusivat. Minuun
katsoivat kuin "lehmä punaseen veräjään". Joku pojista pyysi minua
tanssiin, mutta vei niin kankeasti, ettei se ollut hauskaa.

_Helmi_. Minäkin tahtoisin kerran mennä...

_Hilja_. Voimmehan mennä, jos tahdot. Niillä on niitä joka viikko.

_Helmi_. Kuules, etkö sinä ole ollut edes kirjevaihdossa?

_Hilja_. Niinkö kirjevaihdossa? (Naurahtaa hämillään). Olenhan minä
ollut sinun kanssasi...

_Helmi_. Etkö muitten toverien?

_Hilja_. Kenen sitte? Sinähän olet minun ainoa paras ystäväni
maailmassa!

_Helmi_. No, esimerkiksi -- Arvo Ungermon kanssa?

_Hilja_. Senkö velikullan? En, en.

_Helmi_. Mutta sinähän pidit hänestä? Vai --?

_Hilja_. Totta kai -- kuka nyt ei pitäisi niin hauskasta pojasta...

_Helmi_. Kyllä sinä ... kyllä sinä pidit vähän enemmänkin kuin muut...

_Hilja_. No, elä nyt, Helmi!

_Helmi_. Ja hän oli sinuun innostunut enemmän kuin kehenkään.

_Hilja_. Helmi!

_Helmi_. Ja luulenpa, että hän on vieläkin!

_Hilja_. Jopahan vaan ... sellainen huitukka ... ei enää minua
muistakaan ... tuskin tuntisi, jos vastaan tulisi...

_Helmi_. Eiköhän hän vaan yhä haaveile sinusta. Ihanhan se hulivili
muuttui toiseksi ihmiseksi sinun lähdettyäsi. Eikä häntä vielä nytkään
näy missään, vaikka ennen oli sinun kanssasi kaikkialla. Hän on kuin
pelkkää kaihoa ja ikävää...

_Hilja_. Eihän hän ole minulle edes yhtään kertaa kirjottanut. Ei hän
minua muista ... enkä minä häntä ... mutta puhutaan nyt jostakin
muusta!

_Helmi_. No, olkoon sitte! (Hilja vaipuu haaveilelemaan.) Ja nyt, nyt
sinä kuitenkin muistelet häntä...

_Hilja_. Enpähän ... sellaista veitikkaa! (Hymyilee yksikseen.) Mutta
hän oli sittenkin pohjaltaan hyvä poika, vaikka se niin paljo
hullutteli... Eikö sinustakin ollut?

_Helmi_. Oli, oli! Kuule, minä kirjotan hänelle ja kutsun käymään...?

_Hilja_. Kutsu vaan!

_Helmi_. Ja sittepä meillä on hauskaa! Kenties saadaan vielä
kihlajaiset...

_Hilja_. Ole nyt...

_Helmi_ (kiintyy äkkiä pianoon). Mutta sinäpä kai soittelet täällä
paljo ikävissäsi, kun sulla on piano?

_Hilja_. Enpä niinkään. Tiedäthän etten minä ole liialla
musikaalisuudella pilattu. Ja siksi toiseksi ... eipä tuo piano täällä
tahdo pysyä vireissäkään...

_Helmi_. Eikö vireissä?! Sehän ... soittelin sillä jo tänä aamuna ...
sehän soi kuin paras konserttiflyygeli! (Menee pianolle ja soittaa
ulkomuistista.) Nuppuseni, kyllä sinun korvasi on täällä maalla kovin
herkistynyt! Minusta tämä on parhaassa vireessä oleva piano mitä olen
nähnyt...

_Hilja_. Oli täällä joku kuukausi sitten virittäjä, mutta (nielee lopun
kuulumattomiin).

_Helmi_. Tätä minä, nuppuseni, en yhtään ymmärrä...

_Tanu_ (tulee ulkoa ja yrittää mennä salin läpi väenpuolelle, mutta
pysähtyy). Kas, oletko sinä täällä, Hilja! En ole tullut sanoneeksi
sinulle, että pianonvirittäjä tulee tänään.

_Hilja_ (hätäisesti hämmästyen). Pianonvirittäjä!

_Tanu_. Kah! -- Hän tulee tänään -- En ole tullut ennen sanoneeksi,
mutta eipä tuohon taida valmistuksia tarvita. Tuossahan tuo kone on
aina tavattavissa...

_Hilja_ (hätäytyneenä). Mutta mistä isä tietää...

_Tanu_. Kah ... itsehän valitit joku viikko sitte, että se rustinkisi
on taasen epävireessä...

_Hilja_. En minä sitä tarkottanut ... mutta mistä isä tietää, että hän
tulee...?

_Tanu_. Ettäkö "hän tulee"... Sepä myös kysymys! Tietysti hän ilmotti
tulostaan...

_Hilja_. Miten hän ilmotti...?

_Tanu_. No, kirjeellä tietysti ilmotti! Toissa päivänä tuo tuli ...
mutta mikä sinut on tehnyt tuollaiseksi hupakoksi?

_Hilja_. Millainen se kirje on ... isä, missä se on ... saanko minä
nähdä sen, saanko?!

_Tanu_. Senkö kirjeen! Mitä kummaa siinä ... ihanko sinä tosiaankin
olet tullut hupsuksi...

_Hilja_. Missä se on?

_Tanu_. Niin kirjekö? -- Mihin lienen viskannut -- ja mitä kummaa sinä
sillä tekisit?

_Hilja_ (syrjään). Miksi hän kirjotti isälle eikä minulle. (Ääneen.)
Isä kulta, mitä hän kirjottaa...?

_Tanu_. Hehe ... mitä sellainen asiamies tarvitsisi kirjottaa! Sanoi
tulevansa tänään ... toivoi saavansa hevosen asemalle, jos sieltä on
enemmälti matkaa ... pitkältä tästä nyt ei ole asemalle, mutta voihan
tuolle lähettää hevosen.

_Hilja_. Eikö hän mitään muuta kirjottanut...?

_Tanu_. Mitäs hän "muuta" ... jätä jo tuo höpsimisesi!

_Helmi_. Tuleeko teille pianonvirittäjä! Pianohan on niin hyvässä
vireessä kuin mikäkin...

_Hilja_ (Helmille). Vaiti herran nimessä! (Kaikille.) Niin juuri, niin
hyvässä vireessä kuin mikäkin vanha patarämä, kuin Mustikkalan muorin
lehmänkello, kuin vanhan kirkon raakkiurut ... niin, juuri niin...

_Tanu_. Hehe ... ompas se kaluksi ehtinyt rotiskoitua! Taitaapa olla
koko laitos mokomakin rämävärkki ... tuskin on kuukautta kulunut, kun
oli "stämmääjä" ja kohta tuli taas uuden rustaajan tarvis. Enhän minä
kyllä hänestä ymmärrä, mutta kyllä sen hinta nousee, jos joka kuukausi
pitää laittaa...

_Hilja_. Mutta kun se viritti niin huonosti se edellinen ... se ei ole
kunnossa ... ei ole, ei, ei... (On purskahtamaisillaan itkemään).

_Tanu_ (kummissaan). No, no! Saahan tuota koettaa uutta laittajaa!
(Mennessään mumisten.) Mutta taitaa olla vika soittajassakin...

_Helmi_. Sinua taitaa huvittaa ne virittäjät...

_Hilja_. No, sinäkin siinä...

_Tanu_ (Katrille, joka tulee ovessa vastaan väenpuolelta). Siinähän
sinä tulet! Minun piti tulla juuri kysymään mihin sinä lähetit sen
Renki-Villen, kun hänen olisi pitänyt mennä raudikolla asemalle,
hakemaan sitä -- --

_Katri_ (keskeyttäen). Hyvänen aika, sehän jo meni sinne! Kun näin
sinun niin kiintyneen niittokoneesi laittamiseen, ajattelin, että pidän
huolen asiasta ja lähetin Villen asemalle.

_Tanu_. Sepä hyvä, että lähetit! Sittenhän pääsen taasen puuhiini.
(Menee ulos; Katri, otettuaan salista jonkun esineen, menee
väenpuolelle.)

_Hilja_ (hetkisen vaitiolon jälkeen heittäytyy hämmentyneenä,
nyyhkyttäen Helmin povea vasten). Herranen aika sentään!

_Helmi_ (hyväillen hänen tukkaansa). Mikä kumma sinua vaivaa?! (Nostaa
hänen päänsä ja katsoo silmiin.) Hilja! -- Nyt minä en yhtään ymmärrä
sinua. -- Onko se pianonvirittäjän tähden? -- Siinä jutussa taitaa
piillä jotakin...

_Hilja_ (jonka silmät alkavat omituisesti loistaa). Mitähän tästä
tulee?!

_Helmi_. Mistä ... pianonvirittäjästäkö?

_Hilja_ (säkenöiden). Voi, Helmi, hilsuseni, -- jospa tietäisit...!

_Helmi_. Ihanhan sinä, nupukkani, minut halkaset uteliaisuuteen! --
Ethän vain ... et suinkaan sinä liene hassastunut tuohon
pianonvirittäjään...

_Hilja_. No, taas sinä ... enhän minä ole häntä nähnytkään!

_Helmi_. Miksikäs sinä sitte ... koskeeko se ollenkaan
pianonvirittäjää?

_Hilja_. Kyllähän se koskee...

_Helmi_. Mutta millä tavalla?

_Hilja_. Eihän se ole pianonvirittäjä...

_Helmi_. No, sepäs sotkua! Se koskee sitä ... eikä kuitenkaan ole hän!
Mitä kummaa se sitten on ja mitä se koskee?

_Hilja_. Helmikulta, kuulehan nyt! Se, joka kohta tulee, ei ole _oikea_
pianonvirittäjä.

_Helmi_. Nytpä ihmeissä ollaan! Selitä herrantähden sitte, mitä tämä
kaikki merkitsee!

_Hilja_. Minua hävettää niin, _niin_ kovasti, että pitäisi ihan maahan
vajota. Mutta kyllä kai minun täytyy se kaikki kertoa sinulle.

_Helmi_. Ja kerrokin nyt jo pian! Ihanhan sinä tapat minut!

_Hilja_ (ujostellen). Se johtui kaikki hupsusta päähänpistosta tai
oikeastaan siitä, että minulla oli täällä talvella niin kovasti ikävä
yksinäni. Koetin miettiä jos joitakin keinoja pyrähtääkseni pois
maailmaan, mutta mitään pelastavaa kättä ei ojentunut. Sitte eräänä
päivänä huomasin lehdessä ilmotuksen, jossa joku nuori herra halusi
päästä maisemakorttien vaihtoon. Se oli sepitetty niin hauskasti ja
fiksusti, että aivan nauratti. Minulla on se leikattuna lehdestä ...
jos tahdot, niin käyn etsimässä --?

_Helmi_. Kyllä, mutta kerrohan nyt! Vastasitko sinä siihen...?

_Hilja_. Helmi rakas ... olen niin hämilläni ... mutta ethän kerro vaan
kellekään...

_Helmi_. En, en, hupakkoni!

_Hilja_. Niin, minä lähetin kortin. Vaihdettiin ensin kortteja ... ja
sitte kirjeitä ... eli en minä hänelle ole pitkältä kirjottanut, mutta
hän... Oi, hänen kirjeitään! Sellainen velikulta, niin ilonen ja
reipas, mutta samalla niin hyvä ... hänen täytyy olla oikein hauska ja
hyvä poika ... ja viisas hän myös on! Hän kirjottaa niin kauniisti ja
runollisesti! Ja ihan runojakin hän on tehnyt! -- Odotahan, pistäydyn
ne heti noutamassa...

_Helmi_. Kuule, kerrohan nyt ensin! Mikä hänen nimensä on?

_Hilja_. Hänen nimensäkö? Sitä en tiedä... Kirjeeni olen osottanut
Mikko Vilkastuksen nimelle. Mutta tietysti se on salanimi. Hänen oikeaa
nimeään en tosiaankaan tiedä...

_Helmi_. Ja sinä olet ollut kirjevaihdossa, ilman asiaa, ihan
tuntemattoman henkilön kanssa!

_Hilja_ (hämillään). Niin kyllä...

_Helmi_. Onko hän edes minkä näkönen? Totta kai olet saanut hänen
valokuvansa?

_Hilja_. En ole saanut ... ainoastaan kirjeistään hänet tunnen...

_Helmi_. Kuinka hullua! Mutta ... missä yhteydessä hän on ... onko hän
jossakin yhteydessä tuon "pianonvirittäjän" kanssa?

_Hilja_. Hänhän se "pianonvirittäjä" juuri on.

_Helmi_. Ai! -- Mutta miten ihmeellä se on mahdollista?

_Hilja_. Kirjevaihtomme jatkuessa hän alkoi ehdotella, että hän saisi
tavata minua persoonallisesti. Toivoi minun joko käyvän kaupungissa,
jossa tapauksessa hän lähettäisi teatteripiletin "tietylle paikalle" --
tai että voisin keksiä jonkin syyn, joka antaisi hänelle aihetta käydä
kotonamme. Rohkasin vihdoin itseni ja lupasin hänen tulla tänne
"pianonvirittäjänä". Ajattelin, että hänen pianon kanssa puuhaillessaan
minulla on tilaisuus ottaa hänestä selkoa. Ja jos hän ei ole hieno ja
miellyttävä -- saa hän mennä menojaan.

_Helmi_. Oletko sinä ilmottanut hänelle oikean nimesi?

_Hilja_. En kuin talomme nimen vaan -- sitte, kun lupasin hänen tulla.

_Helmi_. Mutta -- sain äsken sen käsityksen, että hän on kirjottanut
isällesi, ettetkä sinä tiennyt hänen tulevan tänään?

_Hilja_. Niin, ajatteles miten harmittavaa! Hän kirjottaa isälle, josta
minulla ei ole aavistustakaan, eikä anna pienintäkään vihiä tulostaan
minulle! Hän kai luulee...

_Helmi_. Hän kai on pitänyt sopivampana ilmottaa isännälle, kun kerran
tulee "asioissa".

_Hilja_. Kyllä minä olisin myös tahtonut tietää. Ei hän ole tiennyt
isäni nimeäkään...

_Helmi_. Se kai on kirjottanut "Sillanpään isännälle"...

_Hilja_. Niin on tainnut. (Ulkoa kuuluu ratasten tärinää, joka pysähtyy
pihalle.) Nyt!! Nyt se jo taitaa tulla!

_Helmi_. Sulhasia taloon...!!

_Hilja_. Voi, mihin minä juoksen...!

_Helmi_. Pysy paikallasi vaan! Eihän tuo nyt niin pelottava liene...

_Renki-Ville_ (tulee häthätää perältä). Asemalta toin kirjan neidille!
(Antaa kirjeen Hiljalle ja menee touhussaan pois.)

_Hilja_. Kiitos, Ville! -- Oi, se on häneltä! (Repii kiireesti auki.)
Häneltä se on. (Lukee kirjettä, joka vapisee hänen käsissään.)

_Helmi_ (rientää hänen olkapäänsä yli kurkistamaan). "Autereinen
enkelini!" -- Ai miten autereista! -- "Oi, miten kuohuva riemu
täyttääkään mieleni, kun vihdoinkin saan sen autuuden, että minulla
on lupa polkea samoja tanhuvia, joilla elämäni ihanin unelma
liihottelee..." -- Oh, miten tungettelevaa! On kuin jo olisi kihloissa!
-- "Saan astua siihen verhottuun pyhäkköön, josta olen saanut
vastaanottaa ne lyhyet, mutta sitä sulosemmat rivit. Riennän tuulen
nopeudella ja olen -- --"

(_Tanu_ ja _Koskinen_ tulevat perältä. Koskinen on lihavahko,
keski-ikäinen herrasmies, kuluneenpuolisissa matkapukimissa, tummahko
kaulahuivi kaulassa.)

_Tanu_. Olkaa hyvä ja astukaa sisälle -- --

_Helmi_. Minä poistun.

_Hilja_. Et saa mennä! Ole vaan täällä ... tiedäthän kaiken ja saat
olla mukana mitä tapahtuneekin.

_Tanu_. Ja tässä on piano.

_Koskinen_. Hehe ... kyllä se sivistys levenee nykyaikana ...
sellaisetkin instrumentit hankitaan talonpoikaistaloihin...

_Helmi_ (Hiljalle). Tuollainen hölmö!

_Tanu_. Tyttäreni valittaa, ettei se ole vireessä, vaikka äskettäin oli
laittaja.

_Koskinen_. Kaunis instrumentti...

_Hilja_ (rohkenee vasta nyt nostaa katseensa). Tuonnäkönen könttyrä!

_Tanu_. Kaunis, niin -- mutta kyllä se on kalliskin. Ja yhä
kalliimmaksi tulee, jos joka kuukausi pitää olla laittaja.

_Koskinen_. Sepä ikävää!

_Tanu_. Ettekö tahdo koetella sitä?

_Koskinen_. Koetellako? Te olette kovin kohtelias -- mutta
valitettavasti minä en osaa soittaa rahtuakaan...

_Tanu_. Niin, eihän se taida ollakaan välttämätöntä teidän
ammatissanne. Taiteilijat ovat erittäin, ja erittäin...

_Koskinen_ (nauraa täydellä naamallaan). Eihän meidän ammattiimme
tosiaankaan kuulu konserttien antaminen...

_Hilja_ (Helmille.) Kuinka hän sentään käyttäytyykin tyhmästi! Oh,
minun unelmani, minun "vilkastukseni!"

_Helmi_ (nauruaan pidätellen.) Sellainen sorea sulhaspoika!

_Hilja_. Hänhän näyttelee vierasta roolia ... vaikka kyllä hän sentään
saisi näytelläkin paremmin...

_Tanu_ (on avannut pianon kannen). Olkaa siis niin hyvä!

_Koskinen_. Olkoon nyt menneeksi sitte, koska niin välttämättömästi
tahdotte. (Pompauttelee kömpelösti koskettimia ja vetäsee sitte
kädellään pitkän skaalan.) Ehei, ei tule vanhasta konkaria, sanotaan!

_Tanu_. Voitteko huomata siinä mitään vikaa?

_Koskinen_. Hehe ... niin vikaako? Ehe ... en minä voi. Toisellainen
siihen tarvinnee olla mies. -- Minusta muuten pitäisi jo käydä asiaan.
Emäntänne muistaakseni kirjotti minulle nuoresta naudasta, joka
tarvitsisi pelastusta ähkystä -- vai mikä sitä nyt vaivannee...

_Helmi_ (Hiljalle joka tulee hyvin hämilleen). Hihihihihi ... "nuori
nauta -- ähkystä..."

_Soinne_ (tulee peräovesta matkalaukku kädessä). Hyvää päivää!

_Tanu_. Päivää...

_Soinne_. Oletteko talon isäntä -- jos saan luvan kysyä?

_Tanu_. Olenhan minä tässä sitä virkaa pitänyt.

_Soinne_ (kumartaen). Nimeni on Soinne, olen pianonvirittäjä.
(Hämmästys.)

_Tanu_. _Tekö_ olette pianonvirittäjä!? (Koskiselle.) Kukas _te_ sitte
olette?

_Koskinen_. Hehe ... luulitteko te minua pianonvirittäjäksi... Ehei,
minä viritän vain nautoja paremmin ammuviksi ... olen eläinlääkäri.

_Tanu_. Niinkö? Siitä oli Katrin kanssa tosiaankin puhetta, että teidän
piti tulla sen Mansikin tähden. Anteeksi ... on niin paljo ollut puuhaa
tänään, että menee aivan sekasin...

_Koskinen_. No, ei mitä, ei mitä!

_Soinne_. Tässä ovat nähtävästi roolit vaihtuneet. Sillä pehtori,
pihalla jouduttuaan vastatuksin, otti minut ylipuhutellakseen ja tahtoi
kaikin mokomin viedä katsomaan jotakin sairasta nautaa. Mutta kun hän
sattui jotenkuten mainitsemaan, että isäntä asioitsee pianonvirittäjän
kanssa, riensin tänne ammattiveljeä katsomaan.

_Hilja_. Oi, hän se on!

_Helmi_. Tuo nyt ei ole hullumpi ... ainakaan "naudanvirittäjän"
rinnalla...

_Tanu_. No, niinpä saa sitte herra Soinne pitää huolta pianosta. Me
voimme lähteä Mansikkia katsomaan.

_Koskinen_. Sitä alaa minä kyllä ymmärrän (menee Tanun mukana perälle).

_Soinne_. Saan siis luvan, neidit? (Istuu pianon ääreen ja verkalleen
purkaa esineitä käsilaukustaan, lyö sitte "A:n" ääniraudallaan ja
näpsäyttelee pianon koskettimia, vertailevasti kuunnellen. Sillaikaa
tytöt keskustelevat hiljaisella äänellä.)

_Hilja_ (hämillään). Mitä sinä pidät hänestä?

_Helmi_. Eihän hän minun tähteni tullut ... mitä itse pidät?

_Hilja_. Hänhän on sorja...

_Helmi_. Tavallisen ... mutta minusta hänen pukunsa ei osota yhtään
hyvää aistia.

_Hilja_. Sehän on vain valepuku.

_Helmi_. Onko tuo pitkä tukkakin valetukka...?

_Hilja_. Sehän on musiikkitukka...

_Helmi_. Noin suortuvainen ja vanukkeinen!

_Hilja_. Niin, huolimaton hän on...

_Helmi_. Mutta miksi hän ei puhu mitään?

_Hilja_. Niin, on kuin ei huomaisikaan...

_Helmi_. Minä menen pois. Hän kai odottaa pääsevänsä kahden kesken.
(Helmi menee Hiljan kamariin, jonka jälkeen seuraa pitkähkö
äänettömyys. Hilja nypläilee hämillään ja jännitettynä ompelustaan.
Soinne vääntelee avaimellaan ruuveja pianon sisältä, jolloin kuuluu
kiristyväin kielten kirkuna)

_Hilja_. Eikö ... eikö hän siis todellakaan aijo puhua mitään?

_Soinne_ (keskeyttää työnsä ja kääntyy ympäri). Neiti...

_Hilja_. Haluatteko jotakin?

_Soinne_. Saanko pyytää neidiltä pientä suosionosotusta --?

_Hilja_ (kainosti). "Suosio" on suuri sana...

_Soinne_. En voi huomata mitään vikaa virityksessä.

_Hilja_ (läheten pianoa). Jospa tietäisitte millaisessa
virityksessä ... millainen mielentilani on...

_Soinne_ (kummastellen). Teidän, neiti! (Katsoo Hiljaan kuin
pelästyneenä.)

_Hilja_ (syrjään). Onko pelko ainoa vaikutus, jonka olen tehnyt häneen!
(Ääneen.) Niin, olen niin tuskaisen ahdistuksen vallassa, etten ole
eläessäni sellaista tuntenut. Enkähän olekaan ikinä ollut tällaisessa
asemassa...

_Soinne_. Kentiesi kalske ärsyttää neidin hermoja?

_Hilja_. Ei, ei ... jatkakaa te vaan viritystänne ... viereisessä
huoneessa voi olla joku...

_Soinne_ (lyö jälleen muutamia akordeja). Vakuutan että aina
kolmiviivaiseen C:hen asti on kaikki niin heleän puhdasta kuin olla
voi. (Nousee.) Ainoastaan yhtä seikkaa pyydän teiltä, neiti -- antakaa
minulle -- --

_Hilja_ (hämmästyen). Mitä?! Ei, ei vielä, ei -- --

_Soinne_. Mutta, neiti -- --

_Hilja_. Enhän edes tiedä teidän nimeännekään...

_Soinne_. Nimeänikö?! -- Kuulkaa nyt neiti! Antakaa nyt jotakin, jolla
voin tästä pyyhkiä tomun pois...

_Hilja_. Millainen veitikka! (Tuo veikeästi tomuviuhkan uunin luota.)
Tässä, olkaa niin hyvä!

_Soinne_. Kiitos! (Alkaa pölyyttää pianoa.)

_Hilja_ (jää houkuttelevan näkösenä seisomaan pianon luo ja heittää
kuin sattumalta toisen palmikkonsa yli olkansa rinnalleen. Syrjään).
Milloin hän lakkaa näyttelemästä? (Kohta ääneen.) Katsokaas, täällä ei
ole enää ketään!

_Soinne_ (kummastellen). Eikö ketään --? Onhan meitä ainakin kaksi,
näemmä... (Pölyttää edelleen).

_Hilja_ (vetäytyy nousevalla suuttumuksella pianon luota etualalle).
Tuollainenko hän on! On kuin ei tuntisikaan kuka olen! Ja minunko
pitäisi tässä seista koko päivä odotellen... (Äkkiä astahtaa Soinnen
luo.) Riittää jo, herraseni ... olkaa huitomatta tuolla tavoin!

_Soinne_ (taukoaa pelästyen). Oo, onko neiti ... niinkö todellakin
häiritsen?

_Hilja_. En tahdo valehdella, en teeskennellä. Tietänette kai, että
ensimäinen juna lähtee asemalta tunnin kuluttua ja tästä viipyy
asemalle mennessä hyvän aikaa... Onnea matkalle ... kohtalo on toisin
määrännyt...

_Soinne_. En ymmärrä, neiti...

_Hilja_. Sydäntä ei voi pakottaa -- ja enempiä selityksiä ei tarvita.
Siitähän oli sovittu kirjeessä, että yksinkertainen kielto riittää.
Olette nyt saanut kiellon -- ja rientäkää pois, ennenkuin isä tulee
takasin!

_Soinne_. Mutta tosiaankin ... meistä jommankumman pään täytyy olla
pyörällä... (Alkaa sääliä kapineitaan laukkuun).

_Hilja_. Vieläkö te solvaatte minua! Tietäkää, että välimme on kokonaan
selvillä... (Aikoo mennä kamariinsa).

_Soinne_. Mutta, neiti...

_Hilja_. Kaikki olkoon unohdettu!

_Soinne_. Te todellakin unhotatte kaikki ... pitäisikö minun lähteä
ihan ilman --

_Hilja_ (keskeyttäen). Ihan ilman toivoa -- kaikki on selvillä...

_Soinne_. Ilman korvausta! Siinä tosin ei ollut paljo virittämistä ...
mutta tällainen pitkä matka, menetetty päivä ja... Minä vaadin -- --!

_Hilja_ (jalkaa polkasten) Kuinka! Viitsittekö te sellaisilla syillä!
Koko ijäksi! -- Ei, vaikka maailma räjähtäisi tällä hetkellä!

_Soinne_. Jos katsotte arvollenne sopivaksi, niin voinhan saada
korvauksen oikeuden kautta...

_Hilja_. Hävetkää! Ja marssikaa tiehenne! (Purskahtaa itkuun.)

_Soinne_. Kyllä -- kun vaan saan kympin.

_Helmi_ (tulee kiireesti). Mitä, herran nimessä, täällä tapahtuu?

_Hilja_. Oi, Helmi, mihin onnettomuuteen minä olenkaan joutunut!

_Piika-Mari_ (tulee ulkoa). Tuolla ulkona seisoo eräs herra: sanoo,
että häntä on kutsuttu ja että hän on se pianonvirittäjä -- --

_Hilja_. Jumalani!! (Lysähtää tuolille.)

_Helmi_. Vieläkö yksi "pianonvirittäjä!"

_Piika-Mari_. Mitä minä sanon sille herralle?

_Helmi_. Kuuletko sinä, Hilja?

_Hilja_. Tulkoon vaan ... tulkoot kaikki yhdellä kertaa! (Mari menee.)

_Helmi_. Kyllä sinä, Hilja, olet nyt vyyhteen sotkeutunut...

_Hilja_. Oi, elä sinä jätä minua ... jospa tästä vielä selviäisin...

_Arvo Ungermo_ (tulee). Rauha taloon!

_Helmi_ ja _Hilja_. Arvo Ungermo!!

_Helmi_. Sinäkö se...!

_Hilja_. Oletko se todellakin sinä?!

(Ällistyksestään selvittyään rientävät Helmi ja Hilja Ungermoa
tervehtimään, melkein hänen rinnalleen heittäytyen.)

_Arvo_. Herrantertut! Täällähän minä tapaan teidät -- kokonaista kaksi
yhden sijasta!

_Helmi_. Niin, pikku Hilja otti minutkin tänne kesälaitumelle.

_Hilja_ (hämillään). Mutta kuinka? (Kuin rukoillen.) Ethän _sinä_ vain
ollut se...

_Arvo_ (nauraen). Tunnethan sinä kai minut...

_Soinne_. Minulla täällä ei ole enää mitään tekemistä ... ja juna
lähtee pian ... saanko sentähden pyytää hyvällä kymmenen markkaa...

_Katri_ (tulee nauraen vasemmalta). Kas, täällähän ne ovatkin
molemmat herrat! Olipa se hassua! Tanu on jo minulle kertonut koko
selkkauksen... No, kumpi teistä nyt on pianonvirittäjä, kumpi
tohtori...

_Arvo_. Anteeksi, mutta minä en ole vielä tohtoriksi asti ehtinyt...

_Soinne_. Minä olen pianonvirittäjä. Se on jo kunnossa ... onko muuten
kaikki kunnossa, sitä en tiedä (vilkasee Hiljaan kummallisesti
hymyillen). Mutta juna lähtee tuossa paikassa ja minun pitäisi
joutua ... pyytäisin saada kymmenen markkaa...

_Katri_. Käyn heti noutamassa. (Menee väenpuolelle.)

_Hilja_ (Arvolle hiljaa.) Täällä, kuten näet, on toinenkin
pianonvirittäjä. Sinun ei siis sovi sellaisena esiintyä ... isä oli
ehtinyt kutsua oikean virittäjän...

_Helmi_. Täällä on jo ollut kaksikin virittäjää sinua ennen...

_Hilja_. Niin, eläinlääkäri oli saapunut kipeän nimikkolehmäni tähden
ja luulimme häntä ensin sinuksi ... ja äiti nähtävästi luulee vielä
sinua häneksi...

_Helmi_. Ja Hilja on pitänyt teitä kaikkia kosijoinaan...

_Hilja_. Hyi, sinua!

_Katri_ (tulee seteli kädessä). Tässä, olkaa niin hyvä! (Nauraen.) Ja
jos haluatte saada lasin lypsylämmintä maitoa, niin tuodaan tuossa
paikassa...

_Soinne_. Ei, kiitos! -- Väärinkäsitys karjapihassa ei muuten ollut
läheskään niin kummallinen kuin tapahtuma pianon ääressä...

(_Hilja_ on tullut lähelle Soinnetta ja katsoo häneen rukoilevasti.)

_Soinne_. Neuvon virkaveljeäni, ettei hän käyttäisi tomuviuhkaa. Neiti
ei sitä suvaitse. No niin, hyvästi vaan! (Menee ulos.)

_Katri_, Mitä hän oikein tarkotti? -- No, vähätpä hänestä! -- Istukaa,
herra tohtori, olkaa niin hyvä -- tai proviissori, miksi teitä saa
karahteerata...

_Arvo_ (iskien silmää tytöille). Olen altis palvelukseenne, emäntä
hyvä! (Istuu tuolille ja emäntä sohvalle. Tytöt kuiskuttelevat
ilosesti, Hilja samalla vähän kainostellen.)

_Katri_. Olettehan sen jo nähneet. Onko syytä toivoon?

_Arvo_. Kaikki on kuten luulinkin, kuten alusta alkaen arvelin.
(Silmäilee Hiljaan.) Mutta iloni näkemästäni on suurempi kuin rohkenin
toivoakaan...

_Katri_. Sepä hauskaa kuulla! Olen itse valvonut karjani hoitoa...

_Arvo_ (Hiljaa silmäillen). Teille on oleva kaikkea iloa ja kunniaa
hänestäkin...

_Katri_. Niinpä niin, siitä kipeästä, Hiljan nimikosta. Se oli vielä
muutamia päiviä sitten niin voimakas ja hyvinvoipa...

_Arvo_ (kuin edellä). Minusta hänen viehättävä sulonsa, herkkä
herttaisuutensa ja runollisuutensa...

_Katri_. Se oli kummaa miten se niin äkkiä puuskahti. Näyttääkö teistä
siitä vielä tulevan kalua?

_Arvo_ (kuin edellä). Minusta hän näyttää yhtä raittiilta kuin
konsanaan ... jollei paljo viehättävämmältä entisestään...

_Katri_. Kuinka? Joko se toipuu? Ompa se ilahduttavaa! Mutta ettekö
pitäisi terveellisenä, että sille annettaisiin kipallinen kalkkivettä?

_Arvo_. Enpä juuri. En luule hänen ollenkaan siitä ilostuvan...

_Katri_. Menetelkää vaan sen kanssa miten parhaaksi näette. Se on
kokonaan vallassanne -- ja olen hyvin kiitollinen, jos sen voitte
pelastaa.

_Arvo_. Miten onnelliseksi, emäntä hyvä, minut teettekään! Siispä ilman
pitemmittä puheitta rohkenen pyytää -- --

_Tanu_ (astuu sisään eläinlääkäri edellään). Ka, täälläkö sinä, Katri,
olet? Olimme tohtori Koskisen kanssa juuri Mansikkia katsomassa -- --

_Katri_ (ällistyen). _Tekö_ olette tohtori?!

{_Koskinen_ kumartaa).

_Tanu_. Mutta hänestä on arveluttavaa, että se voisi vielä parata.
Sille pitäisi olla -- ka, mitä se nyt olikaan?

_Katri_ (Tanua kuulematta Arvolle). Mutta kukas _te_ sitte olette?

_Tanu_. Ka, sinullahan on täällä vieraita, näenmä...

_Arvo_. En ole mikään tohtori, ainoastaan ylioppilas. Saanko luvan
esittäytyä? Nimeni on Ungermo, kauppias Ungermon poika, Hiljan
koulutovereita ja myös tämän toisen neitosen. (On kätellyt puhuessaan
emännän ja isännän, Hiljaa kätellessään kuiskaa veitikkamaisesti.)
Mikko Vilkastus, jos saan luvan! (Ääneen.) Läksin sieltä kaupungin
pölystä pienelle virkistysmatkalle ja sivutse kulkiessani pistäysin
katsomaan vanhoja tovereita...

_Katri_. Vanhojapa tosiaankin ... olette hyvin tervetullut!

_Tanu_. Meistä maalaisista on hyvin hauskaa nähdä kaupunkilaisia
luonamme.

_Katri_. Siellä olisi päivällinen valmiina, jos herrasväki olisi niin
hyvä! Riennän edellä käskemään lisää lautasen. (Menee.)

_Tanu_. Käykää pöytään, käykää pöytään. (Arvo pidättelee Hiljaa jäämään
jälkeen ja odottelee Helminkin poistumista.)

_Helmi_. Ai, häiritsenkö?

_Hilja_. Et, et. (Arvolle.) Tunteehan Helmi koko jutun.

_Arvo_. Niinkö! (Helmi menee.) No, oletko sinä nyt kovasti pettynyt?

_Hilja_. Mistä pettynyt?

_Arvo_. Kun olinkin tällainen.

_Hilja_. Oi, en! Olen niin ilonen ... kun et vaan koskaan naura
kirjevaihdollamme...

_Arvo_. Minäkö nauraisin! Nauraisinhan samalla itselleni ... vaikka
kyllä minä arvasin jo ensi kortistasi sinut sinuksi. Eivät kirjeeni
muuten olisi olleet sellaisia...

_Hilja_. Ja sinä saatoit sillä tavalla minua narrata?

_Arvo_. Enhän narrannut... Mutta nyt on asia jo polttopisteessään.
Ennenkuin voin jäädä hetkeksikään taloon, on sinun vastattava. Siis:
jaa vai ei?

_Hilja_ (kainosti). Mutta pitihän ensin -- persoonallisesti tutustua...

_Arvo_ (hellästi). Hilja rakas! Unhottakaamme jo kaikki tämä
hulluttelu ... ja vastaa!

_Hilja_ (herkän iloisesti). No -- jaa.

_Arvo_. Siis olet mun! (Syöksyy Hiljaa kohden ja Hilja heittäytyy hänen
syliinsä.) Olet siis minun ... minun ... minun ... minun...

_Katri_ (ovesta tullen). Mihinkä ne -- --? Aha! (Arvo ja Hilja
tempautuvat hämillään erilleen.)

_Arvo_. Emäntä hyvä...!

_Hilja_. Äiti kulta...

_Katri_. Mitä te olette tehneet, lapsukaiset?

_Arvo_. Saanhan hänet, emäntä...?

_Hilja_. Ja minä hänet, äiti...?

_Katri_. Sepäs on hätää! Minä ainakaan en osaa sanoa mitään tuota
päätä ... ja mieti nyt, Hilja, sinäkin vähän!

_Arvo_. Meillähän ovat jo vanhat pohjat...

_Hilja_. Niin vanhat pohjat, äiti...!

_Helmi_ (pyörähtää sisään, silmää altakulmainsa nuoriin ja syöksyy
kohta Hiljaan syliksi). Oi, onnea, onnea...!

_Tanu_ (huutaa väenpuolelta). Mihinkäs se huvimatkailija emäntäväen
pidätti?

_Katri_ (Tanulle vastaten). Tuskinpa aavistat mitä joukkoa täältä
tulee... No, lapset, käykääpäs sisälle isän eteen! (Menevät, emäntä ja
Helmi edellä, jälestä Hilja ja Arvo käsikädessä.)








End of the Project Gutenberg EBook of Pianonvirittäjä, by Lauri Soini

